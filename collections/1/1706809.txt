ययातीक्ष्वाकुवंशश्च राजर्षीणां च सर्शः| सम्भूता बहवो वंशा भूतसर्गाः सविस्तराः||४५|| भूतस्थानानि सर्वाणि रहस्यं त्रिविधं च यत्| वेदयोगं सविज्ञानं धर्मोऽर्थः काम एव च||४६|| धर्मकामार्थशास्त्राणि शास्त्राणि विविधानि च| लोकयात्राविधानं च सम्भूतं दृष्टवानृषिः||४७|| इतिहासाः सवैयाख्या विविधाः श्रुतयोऽपि च| इह सर्वमनुक्रान्तमुक्तं ग्रन्थस्य लक्षणम्||४८||विस्तीर्यैतन्महज्ज्ञानमृषिः सङ्क्षेपमब्रवीत्| इष्टं हि विदुषां लोके समासव्यासधारणम्||४९|| मन्वादि भारतं केचिदास्तीकादि तथापरे| तथोपरिचराद्यन्ये विप्राः सम्यगधीयते||५०|| विविधं संहिताज्ञानं दीपयन्ति मनीषिणः| व्याख्यातुं कुशलाः केचिद्ग्रन्थं धारयितुं परे||५१|| तपसा ब्रह्मचर्येण व्यस्य वेदं सनातनम्| इतिहासमिमं चक्रे पुण्यं सत्यवतीसुतः||५२||